---
draft: true
---

# I Sistemi di Monitoraggio

Il monitoraggio degli investimenti pubblici in Italia attualmente soffre di una certa frammentazione, causata da diversi fattori:

-   **Disciplina normativa/amministrativa diversa** a seconda della fonte di finanziamento;
-   **Molteplicità dei sistemi informativi** a cui sono trasmessi i dati di monitoraggio;
-   **Diversi soggetti responsabili** del monitoraggio.

Questa situazione ha portato alla creazione di diversi sistemi di monitoraggio per progetti pubblici.<br>
Sono tre i principali in Italia:

1.  **ReGiS**: per i progetti finanziati dal Piano Nazionale di Ripresa e Resilienza (PNRR);
2.  **BDU** (Banca Dati Unitaria): per i progetti finanziati dalle politiche di coesione fino alla programmazione 2014-2020;
3.  **MOP** (Monitoraggio Opere Pubbliche): per gli investimenti nazionali non cofinanziati dal PNRR o dalle politiche di coesione, inclusi i progetti del Piano Nazionale Complementare (PNC) senza cofinanziamento PNRR.

Inizialmente, tramite il sistema **MOP** venivano monitorate solo le opere pubbliche finanziate esclusivamente da fondi nazionali. Tuttavia, ad oggi il suo utilizzo è stato esteso per includere anche i progetti finanziati con il Piano Nazionale Complementare e altri decreti che finanziano progetti non necessariamente legati alle opere pubbliche.

**ReGiS** è il principale strumento attraverso cui le amministrazioni centrali e territoriali possono adempiere agli obblighi di **Monitoraggio**, **Rendicontazione** e **Controllo** delle misure e dei progetti finanziati dal PNRR.

Garantisce inoltre il rispetto degli obblighi previsti dal [Decreto Legislativo 229/2011](https://www.normattiva.it/uri-res/N2Ls?urn:nir:stato:decreto.legislativo:2011-12-29;229) in merito al monitoraggio degli investimenti pubblici. Come previsto dalla [Legge 178/2020](https://www.normattiva.it/uri-res/N2Ls?urn:nir:stato:legge:2020-12-30;178), ReGiS sarà adottato anche per i dati relativi alle **politiche di coesione** nel ciclo di programmazione **2021-2027**, mentre per le precedenti programmazioni i dati confluiscono nella **Banca Dati Unitaria (BDU)**.

## Pubblicazione dei Dati

I dati raccolti dai diversi sistemi di monitoraggio vengono pubblicati su differenti piattaforme, a seconda della fonte:

-   **ReGiS**: i dati sono pubblicati su [ItaliaDomani](https://www.italiadomani.gov.it/);
-   **MOP**: i dati sono pubblicati su [OpenBDAP](https://bdap-opendata.rgs.mef.gov.it/catalog);
-   **BDU**: i dati sono disponibili su [OpenCoesione](https://opencoesione.gov.it/).

Tutti questi dati alimentano costantemente la **Banca Dati delle Pubbliche Amministrazioni** ([articolo 13](https://www.normattiva.it/uri-res/N2Ls?urn:nir:stato:legge:2009-12-31;196~art13) della legge n. 196 del 2009), per garantire l'operatività dei sistemi collegati e delle linee di finanziamento gestite, anche se al momento questo processo ha rilevanza solo interna alla **Ragioneria Generale dello Stato** (RGS).

## Sovrapposizione dei Dati

Come scritto in premessa e come si può notare dalla descrizione dei sistemi di monitoraggio, esiste una certa sovrapposizione dei dati, in quanto i progetti possono essere finanziati da più fonti e quindi monitorati da più sistemi.

![Schema sistemi di monitoraggio](/images/sistemi_monitoraggio.png){fig-alt="Schema sistemi di monitoraggio" fig-align="center"}

## Verso un Sistema Unico di Monitoraggio

La RGS sta lavorando all'implementazione di un **sistema unico di monitoraggio** per garantire il principio di unicità dell'invio dei dati e superare le attuali criticità. Tuttavia, questa soluzione richiederà ancora del tempo per essere realizzata.
